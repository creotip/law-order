---
path: השופט עמית, אתה זה שפוגע באמון הציבור
date: 2022-10-06T08:01:09.181Z
title: השופט עמית, אתה זה שפוגע באמון הציבור
description: התערבותו הגסה של יו"ר ועדת הבחירות בעבודת הכנסת ובפשרת המחוזי שוברת
  את הכללים ומפרה זכויות דמוקרטיות בסיסיות
image: /img/111.jpg
tags: []
category: פרקליטות
---
מושב הקיץ של הכנסת הסתיים לו בשבוע שעבר לאחר כמה חודשים סוערים במיוחד. מערכת הבחירות הרביעית ברציפות הובילה סוף סוף להקמת ממשלה קבועה, אך גם זו קמה לאחר תקופה מתוחה ומרובת ספינים, מאבקים ואכזבות. המערכת הפוליטית יוצאת לפגרה קצרה כאשר על הפרק עומדות עדיין סוגיות כבדות משקל ובראשן התהייה האם ממשלת ה"שינוי" המוזרה תחזיק מעמד ותוכל לתפקד כראוי מול המשימות הלאומיות החשובות העומדות בפניה.

בין התפרצות נוספת של מגפת הקורונה, איומים אסטרטגיים ישנים ומתחדשים והתכתשות פוליטית מתמשכת, שתי דמויות בלטו בשבוע האחרון בכנסת ומשני כיוונים מנוגדים. הראשון היה אלי אבידר, חבר הכנסת מ'ישראל ביתנו' שהפך לאחר מחאה קצרה לשר במשרד ראש הממשלה, או כפי שכותרת ב'ידיעות אחרונות' הגדירה זאת היטב – השר לענייני כלום.

רק לפני מספר חודשים, אותו אבידר קרא בכנס 'התנועה לאיכות השלטון' נגד ה"שחיתות" שבממשלה מנופחת ויצא נחרצות נגד חלוקת ג'ובים פוליטיים, לקול תשואות השמאל והתקשורת; כעת הפך לאביר כמות השלטון וקיבל ג'וב פוליטי מובהק ומושחת בממשלה שהיא אולי המנופחת ביותר בהיסטוריה. הכנסת עצמה, אגב, כנראה שלא תתגעגע במיוחד לחבר כנסת שכל תרומתו הסתכמה בצעקות והפרעות במליאה ובוועדות, ובאופן יהיר וטיפוסי – אבידר אפילו טרח להתייצב לדיון בו אושר מינויו כשר לענייני שום דבר.
אבידר כמובן אינו היחיד. גם ראש הממשלה החליפי לפיד יצא בעבר בביטויים קשים נגד ממשלות מנופחות ומשרדים מומצאים, וכעת מחלק בשמחה ג'ובים לחברים מסביב לעולם. כאשר נשאל לאחרונה בישיבת הסיעה על מספר השרים הגבוה הממשלה, הודה הלוחם הגדול למען ממשלה קטנה: "נכשלתי בזה. אין לי איך להגן על זה". גם הנואם הדגול יאיר גולן קפץ בשמחה על ההזדמנות הראשונה לקבל משרת סגן שר מופרכת.

מעבר לצביעות הברורה ולמהירות המסחררת בה חברי ממשלת "השינוי" הפרו את כל הבטחותיהם, הבטחות שכנראה מעולם לא התכוונו לקיים, יש כאן פשוט אופורטוניזם טהור מצד חבורה שכל שאיפותיה מסתכמים בתאוות שלטון ותו לא. לפיד וליברמן למשל, כך למדנו גם בשבוע שעבר, כלל לא טרחו להופיע לישיבות קבינט הקורונה. מגפה עולמית? משבר כלכלי מאיים? מבחינתם העיקר זה הג'וב המפנק.

מנגד ניתן היה לראות לאורך כל מושב הקיץ של הכנסת תופעה שונה לחלוטין ומרעננת מאוד ביחס לנוף הפוליטי המקומי – פוליטיקאי אשר נותר נאמן באופן מלא לערכיו ולהבטחותיו לבוחר, גם מול פיתויים רבים ומול מתקפה תקשורתית ופוליטית מכוונת היטב.

עמיחי שיקלי הוא היחיד בסיעתו 'ימינה' שאכן עמד בדבריו מימי מערכת הבחירות, ובניגוד לשאר ששת החברים למפלגה סירב להצטרף לממשלת שמאל בתמיכת הסיעות הערביות. שיקלי ודאי היה יכול לדאוג לעצמו לתפקיד נוח כמו שקיבלו למשל עידית סילמן או ניר אורבך, אך בחר באומץ למרוד ולדבוק בערכיו.

גם הראיונות המפנקים ותמונות היח"צ בשערי העיתונים להם זכו אנשי 'ימינה' היו יכולים להיות בקלות מנת חלקו של שיקלי. אך בעוד הרמאים זכו לסיקור האוהד, דווקא שיקלי הישר זכה למתקפת תדרוכים מכוערת כמיטב המסורת של בנט, וניסיונות שלא צלחו להשלכת בוץ רכילותי ירוד. כך היה למשל בדיווח המכוער של אמנון אברמוביץ' מפי "גורמים" עלומים על כך שח"כ שיקלי הוא לא יותר מ"בחור מבולבל וחסר ידע בהיסטוריה". מי שמכיר את שיקלי אפילו לדקות ספורות יודע עד כמה הציטוט הנבזי הזה רחוק מהמציאות. לפני הבחירות אגב, אותו אברמוביץ' דווקא שיבח והילל את שיקלי האלמוני יחסית אז, כנראה שוב בשליחות בנט.
