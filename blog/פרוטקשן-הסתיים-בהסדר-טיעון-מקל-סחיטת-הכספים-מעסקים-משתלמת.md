---
path: "פרוטקשן הסתיים בהסדר טיעון מקל: סחיטת הכספים מעסקים משתלמת?"
date: 2022-10-06T09:48:40.245Z
title: "פרוטקשן הסתיים בהסדר טיעון מקל: סחיטת הכספים מעסקים משתלמת?"
description: סחט באיומים עשרות אלפי שקלים ממוכר אופניים בתל אביב, אך בית המשפט
  הסתפק בשנת מאסר בלבד
image: /img/111.jpg
category: פרקליטות
---
מה שהתחיל בכתב אישום חמור של שוד וגביית דמי פרוטקשן של עשרות אלפי שקלים מבעל חנות בתל אביב, הסתיים באחרונה בהסדר טיעון מקל אליו הגיע הסנגור של הנאשם עו"ד אמיר ברכה, לפיו בית המשפט יסתפק בעונש של שנת מאסר בלבד בקיזוז ימי מעצרו. שופט בית המשפט המחוזי בתל אביב, בני שגיא קיבל את הסדר הטיעון.
הנאשם הורשע על יסוד הודאתו בעבירות של קשירת קשר לביצוע פשע וסחיטה באיומים וזאת לאחר שקשר קשר עם אחרים לסחוט את המתלונן, שהוא בעלים של חנות בת"א. מדובר באירוע של סחיטת דמי חסות, כאשר במסגרתו נכנע המתלונן לדרישת הנאשם, והעביר לו 10,000 שקלים, ובהמשך נדרש לשלם 40,000 שקלים נוספים. בסך הכל, בשל ההתנהגות המאיימת של הנאשם והאחרים, שילם קורבן העבירה לנאשם סך של 53,500 שקלים, ונדרש לשלם סכומים נוספים. 
כאמור, הסנגור, עו"ד אמיר ברכה, הגיע להסדר טיעון עם הפרקליטות, בגדרו עתרו במשותף להשתת עונש של 12 חודשי מאסר, שלוקח בחשבון, בין היתר, את העובדה כי הנאשם פעל ביחד עם אחרים, ולא כמבצע עיקרי יחידי וכי אין לחובתו הרשעות קודמות, הנאשם אף הפקיד סכום כסף ראשוני לטובת פיצוי המתלונן ואף התחייב לשלם את יתרת הפיצוי. 
השופט בני שגיא קיבל את הסדר הטיעון וציין בהחלטתו כי: "הסדר הטיעון נותן משקל להודאת הנאשם וקבלת האחריות, ולעובדה כי מדובר במי שמרצה את מאסרו הראשון בחייו, על כל המשמעות הנלווית לכך הן לעניין ההרתעה והן לעניין אפקטיביות הענישה. גם נתונים ראייתיים עמדו ביסוד ההסדר, ולדברים יש כמובן משמעות", כתב השופט שגיא והוסיף: "בנסיבות אלה, מצאתי כי הסדר הטיעון סביר העומד במתחם הסבירות, ולפיכך ראיתי לכבדו"



