---
path: '"החלטה הזויה ורדיקלית, השופט עמית – פוליטיקאי בגלימה"'
date: 2022-10-06T09:44:12.861Z
title: '"החלטה הזויה ורדיקלית, השופט עמית – פוליטיקאי בגלימה"'
description: 'עמיחי שיקלי הגיב בחריפות על החלטת יו"ר ועדת הבחירות לפסול את
  מועמדותו. בליכוד הודיעו כי יערערו והוסיפו: "פגיעה חמורה בדמוקרטיה"'
image: /img/111.jpg
category: פרקליטות
---
סערה נוספת פרצה אמש (רביעי) במערכת הפוליטית, לאחר החלטת ועדת הבחירות בראשות השופט יצחק עמית לפסול את עמיחי שיקלי מהתמודדות ברשימת הליכוד לכנסת הקרובה.

בהמשך לעתירה שהוגשה על ידי ח"כ גבי לסקי ממרצ, עמית פסק כי שיקלי המשיך לפעול נגד סיעת 'ימינה' גם לאחר שהכריז על פרישתו ממנה, ולכן התמודדותו בבחירות במסגרת סיעה אחרת (הליכוד בה שוריין במקום ה-14) עומדת בניגוד לחוק. החלטה זו של עמית מבטלת למעשה את הפשרה שהושגה בבית המשפט המחוזי לפני כחודשיים, ובה הוסכם כי שיקלי יוכל להתמודד במפלגה קיימת לאחר שיתפטר מהכנסת במועד שיחשב כסמוך למועד הפרישה, אך כעת כאמור עמית ביטל את ההסכמה הזו. משמעות ההחלטה בעיתוי הנוכחי, לאחר סגירת הרשימות, היא שעמיחי שיקלי לא יוכל להתמודד לכנסת הקרובה.

שיקלי עצמו הגיב להחלטת ועדת הבחירות ואמר בתוכנית 'הפטריוטים' בערוץ 14 כי מדובר ב"החלטה הזויה ורדיקלית, שערורייתית ופוליטית מ-א' ועד ת'. זה בלתי נתפס גם ברמה הערכית וגם ברמה המשפטית". שיקלי הוסיף כי השופט עמית הוא "פוליטיקאי בגלימה" וטען כי "אף אחד לא יישב בשקט לנוכח העוול הזה". במפלגת הליכוד הגיבו ומסרו כי "הליכוד רואה בהחלטה האבסורדית הזאת פגיעה חמורה בדמוקרטיה", והוסיפו כי יגישו ערעור לבית המשפט העליון.

עוד בליכוד, חברת הכנסת גלית דיסטל אטבריאן כתבה בחשבון הטוויטר שלה: "אנחנו חיים במדינה שמענישה פוליטיקאי צעיר ומבטיח רק בגלל שהתעקש על יושרה. לעולם לא תצעד לבד, עמיחי. כולנו איתך".

ח"כ יואב קיש כתב: "זו לא ועדת הבחירות שפסלה את שיקלי, זה השופט עמית יו"ר הועדה שפסל. זו לא דמוקרטיה וזה לא משפט צדק. זה אירוע פוליטי לחלוטין". ח"כ שלמה קרעי צייץ: "הדמוקרטיה לפי שופט העליון יצחק עמית: להעניש את היחיד ששמר על הבחירה הדמוקרטית של הציבור, והיחיד שלא השתמש בדמוקרטיה כדי לצחוק עליה ולרמות את הריבון. עיוות מוסרי וגם חוקי".

יו"ר הציונות הדתית ח"כ בצלאל סמוטריץ' הגיב ואמר כי "עמיחי שיקלי היה צדיק בסדום, היחיד ממפלגת ימינה שהיה נאמן לאורך כל הדרך למצביעים ולערכי הימין ובהחלטה אבסורדית נפסל". חברו לסיעה שמחה רוטמן כתב: "הפסילה של עמיחי שיקלי היא פשיטת רגל מוסרית של השופט עמית. חבר הכנסת היחיד שנשאר נאמן להבטחה לבוחרים, נפסל בגלל ש"פרש" מסיעת ימינה, אותה סיעה שהתפרקה לכל עבר". ח"כ איתמר בן גביר כתב: "אני מבקש לברך את השופט עמית על ההחלטה – שנותנת לנו עוד זריקת עידוד לקידום הרפורמות הנדרשות במערכת המשפט. הערב הזה – כולנו עמיחי שיקלי!".