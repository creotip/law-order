---
path: 'שופט מחוזי: "על כל החלטה שלי פרקליטות מחוז חיפה מגישה ערעור"'
date: 2022-10-04T14:12:26.243Z
title: 'שופט מחוזי: "על כל החלטה שלי פרקליטות מחוז חיפה מגישה ערעור"'
description: השופט ארז פורת אמר את הדברים בדיון בלשכתו מול התובעת מונה מנסור
  והסנגור מנחם רובינשטיין, שפנה מיד לנשיאת בית משפט העליון, "הפרקליטות מתנהלת
  באופן פסול וכוחני ליישר ולהרתיע שופט שסטה מהשורה התביעתית" * נשיאת בית המשפט
  מפנה את המתלוננים לנציבות התלונות על מייצגי המדינה בערכאות, רק שהנציב הקבוע
  שנבחר עדיין לא נכנס לתפקידו
image: /img/111.jpg
tags:
  - פרקליטות
  - שופט_מחוזי
category: פרקליטות
---
שופט בית משפט המחוזי בחיפה, **ארז פורת**, התבטא לאחרונה במהלך דיון בתיק פלילי על כך שפרקליטות המחוז פועלת נגדו לכאורה באופן אישי ושיטתי, רק משום שהחלטות ופסקי דין שהוא נותן אינם מתיישרים עם עמדתה. כך נודע לאתר "פוסטה".\
לדברי גורמים במערכת המשפט, השופט פורת אכן ידוע כמי שמגלה שיקול דעת מקצועי עצמאי ואינו מתיישר לפי דרישות ורף הענישה שהפרקליטות מנסה להכתיב, אלא שהוא אינו השופט הראשון שפרקליטות מחוז חיפה החליטה "לסמן" בהשראת פרקליט המחוז היוצא **עמית איסמן**, שמכהן כיום כפרקליט המדינה אבל ממשיך לתחזק את הלשכה שלו בחיפה.

השופט פורת אמר את הדברים שלא לפרוטוקול בדיון שנערך בלשכתו בתיק ירי, במהלך ניסיון גישור שערך כדי לקרב בין הצדדים – פרקליטה ממחוז חיפה, **עו"ד מונא מנסור**, והסנגורים המייצגים בתיק, **מנחם רובינשטיין** ו**עו"ד יוסרי זין אלדין** ממשרדו.\
את דברי המחאה שהטיח השופט באותו המעמד בנציגת הפרקליטות מתאר מכלי ראשון הסנגור רובינשטיין. מהדברים שאמר השופט פורת בלשכתו רובינשטיין התרשם כי "הפרקליטות פועלת בדרך פסולה וכוחנית… להרתיע את השופט מלהביע את דעתו על מידת הדין, ולאמץ את זו של הפרקליטות". לטענת השופט, אומר רובינשטיין, האמצעי לכך הוא הגשת ערעורים רבים על פסקי הדין שלו דווקא.

"ניהלנו תיק ירי בבית משפט המחוזי חיפה", מרחיב עו"ד רובינשטיין בשיחה עם "פוסטה" על מה שאירע. "בסיום אחד מדיוני ההוכחות השופט פורת זימן אותנו ללשכתו כדי לקרב את הצדדים להסכמות ולהגיע לסיום התיק, כמקובל, לנווט הסדר על סקאלה מסוימת של סעיפי הרשעה וטווח ענישה מוסכם. כאשר נציגת הפרקליטות הערימה בפניו כל מכשול אפשרי, התפתח בלשכת השופט דיבור ישיר.\
"השופט פתח בפנינו את הדברים ואמר לנו שהפרקליטות מנסה לאכוף עליו את עמדתה ורודפת אותו. 'על כל החלטה ופסק דין שלי הם מגישים ערעור', אמר השופט. לדבריו, בפרקליטות המחוז התקבלה החלטה להגיש ערעור בכל תיק שלו, מאחר שהוא לא סר למרותם".

עו"ד רובינשטיין אומר כי לנוכח גילוי הלב של השופט פורת הוא התרשם שהמטרה היא, "להשפיל אותו, להקטין אותו, למנוע את קידומו, למשל, שלא יהיה ראש הרכב תיקי פשע חמור". הכל, משום שלפי תפיסת הפרקליטות "הוא סוטה מהשורה, לא מתיישר לפי רף הענישה הרצוי, משמע חורג מקו הענישה שהפרקליטות מבקשת".\
הדברים שהסנגור הוותיק והדעתן שמע קוממו אותו מאוד, הם נשמעו לו כטרוניה ברורה מצד השופט על הפרקליטות אשר מנסה לפגוע לכאורה במעמדו המקצועי, רק בשל סירובו להיות שופט תביעתי נוח. "יצאתי מלשכת השופט מזועזע, ולמחרת כתבתי מכתב לנשיאת בית המשפט העליון ולפרקליט המדינה". אומר רובינשטיין ומציג עותק מהמכתב שחלקים ממנו מצוטטים כאן.

"זה שנים רבות הנני סנגור פלילי. לאחרונה ניהלתי תיק ובו שופט אשר לא הכרתיו בעבר, שהתגלה כשופט מקצועי, הגון וישר, כמי שמקפיד ליתן לכל צד את יומו… הדינמיקה שהתרחשה במהלך בירור התיק חשפה מדיניות ושיטה הנרקמת 'מחוץ לקלעים'… מה שהובא לידיעתי לימדני כי בפרקליטות מחוז חיפה קיימים גורמים המנסים להרתיע את השופט מלהביע את אומד דעתו, להתערב בשיקול הדעת העצמאי… ולהביאו לאמץ את דעת הפרקליטות, בדרך פסולה וכוחנית… תוך הגשת ערעורים רבים על החלטותיו של שופט זה… כל עוד הנסיון במסגרת המותר והאפשר, ניחא, אולם התנהגות הפרקליטות חורגת מכך… והראיות שברשותי הינן מכלי ראשון".